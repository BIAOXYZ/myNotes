
召公谏厉王止谤 https://zh.wikisource.org/zh-hans/%E5%8F%AC%E5%85%AC%E8%AB%AB%E5%8E%B2%E7%8E%8B%E6%AD%A2%E8%AC%97
```console
厉王虐，国人谤王。召公告曰：“民不堪命矣！”王怒。得卫巫，使监谤者。以告，则杀之。国人莫敢言，道路以目。

王喜。告召公曰：“吾能弭谤矣，乃不敢言。”召公曰：“是障之也。防民之口，甚于防川。川壅而溃，伤人必多，民亦如之。是故为川者决之使导，为民者宣之使言。故天子听政，使公卿至于列士献诗，瞽献曲，史献书，师箴，瞍赋，蒙诵，百工谏，庶人传语，近臣尽规，亲戚补察，瞽史教诲，耆艾修之，而后王斟酌焉，是以事行而不悖。

民之有口也，犹土之有山川也，财用于是乎出；犹其有原隰之有衍沃也，衣食于是乎生。口之宣言也，善败于是乎兴。行善而备败，所以阜财用衣食者也。夫民虑之于心，而宣之于口，成而行之，胡可壅也？若壅其口，其与能几何？”

王弗听。于是国人莫敢出言。三年，乃流王于彘。
```

邵公谏厉王弭谤 https://baike.baidu.com/item/%E9%82%B5%E5%85%AC%E8%B0%8F%E5%8E%89%E7%8E%8B%E5%BC%AD%E8%B0%A4/10406062

周语·邵公谏厉王弭谤 http://www.guoxuemeng.com/guoxue/1684.html
